<p>
A komolyabb, nemzetközi háttérrel rendelkező versenytársaink 2003 körül kezdtek megjelenni. Mi addigra felismertük: egy profi apróhirdetési portál működtetése speciális tudást, és folyamatos, jelentős anyagi ráfordítást igényel. 2007-ben már több mint ezer ingatlanközvetítő iroda partnerünk volt, 2010-ben pedig már a magánhirdetők nagy része is nálunk hirdetett.
</p><p>
Míg a válság éveiben és az elmúlt években mi folyamatosan növekedni tudtunk, több versenytársunk eltűnt a piacról, vagy tulajdonosai az eladás mellett döntöttek.
</p><p>
A 2010-es évek eleje óta több fontos ingatlanpiaci honlap megvásárlásával bővítettük piaci portfolionkat. 2014 tavaszán megvásároltuk kelet-magyarországi versenytársunkat, a toplak.hu-t, amit új köntösben működtetünk tovább. 2015 elején pedig csatlakozott hozzánk a magyar weben 12 éve működő iroda.hu csoport, melynek célja már az indulásnál a teljes kereskedelmi ingatlanpiac lefedése volt. A piacvezetővé vált csoport irodapiaci, raktárpiaci és retail-piaci keresőportáljai mellett Realista. hu néven ingatlanpiaci hírportált működtet, rendszeres nyomtatott kiadványt jelentet meg Ingatlanpiaci Évkönyv címen. Az irodapiac számos szakmai rendezvényt köszönhet az iroda.hu csapatának. Ezek közül is kiemelkedik Az Év Irodája verseny, ami évek óta az egyik legnívósabb, több ezer ember által követett, szakmailag méltán elismert verseny az irodapiacon dolgozók, belsőépítészek és marketing szakemberek számára.
</p><p>
A hazai pénzügyi termékeket összehasonlító BankRáció.hu megvásárlásával új lehetőségek felé nyitottunk 2015 júniusában. Ettől kezdve az ingatlan.com otthonkeresői – a BankRáció.hu több mint 30 banki ajánlata révén – már személyre szabott hitelkonstrukciókat és megtakarítási formákat is találnak nálunk.
</p><p>
2017-ben Lakópark-kereső oldalt hoztunk létre az újépítésű boom kiszolgálására, hogy az új otthonukat keresők minden szükséges információt megtaláljanak, ezzel is megkönnyítve az eligazodást és a döntést az új lakások piacán.
</p><p>
2018 tavaszán életre hívtuk a régió első property technology konferenciáját, ahol hazai és külföldi előadók, az ingatlanpiac és a technológia fejlesztésekben élenjáró cégek és start upok találkozhattak egymással. A konferencia eredményeként létrejött az IVSZ PropTech munkacsoportja, amelynek elnökségében mi is képviseltetjük magunkat.
</p><p>
Az ingatlan.com-ot működtető ingatlan.com Zrt. leányvállalatokkal konszolidált 2017-es éves bevétele 2,6 milliárd forint. A nyereség nagy részét fejlesztéseinkbe forgatjuk vissza.
</p><p>
Több mint 90 ezer magánszemély hirdet nálunk egy évben és napi szinten több mint 8.500 ingatlanközvetítő használja az oldalt. Havonta több mint 2,5 millió látogatónk van, és jelenleg az ország több mint 2800 településén kínálnak eladásra vagy kiadásra ingatlanokat az ingatlan.com-on. Ha van eladó vagy kiadó ingatlan az országban az szinte biztosan megtalálható az ingatlan.com-on. Az elmúlt 20 évben pont ezért dolgoztunk.
</p>